---
title: Xtext Workshop
created_at: 01-04-2016
---

Op **26 april om 18:00 in Auditorium A2, Campus Sterre, Gebouw S9** organiseren we een workshop over [Xtext](https://eclipse.org/Xtext/). **Xtext** is een framework om nieuwe domein-specifieke computertalen (**DSLs**) mee te ontwerpen. Een **DSL** kan een nieuwe programmeertaal zijn, maar is meestal erg specifiek: bijvoorbeeld voor het besturen van robots, voor controle van wasmachines of voor sturing van de on-board computer in auto’s. Mensen die deze machines maken zijn vaak geen programmeurs, en zij kunnen veel vlotter werken met een DSL dan met een algemene programmeertaal.

Met **Xtext** maak je **je eigen taal, de compiler en de ontwikkelomgeving in één keer.**

In deze workshop geven wij in samenwerking met [**Sigasi**](http://www.sigasi.com/) eerst een overzicht over waarom je een DSL wil gebruiken en hoe Xtext werkt. Vervolgens demonstreren we Xtext met een eenvoudig voorbeeld.

Daarna kan je zelf een Eclipse plugin ontwikkelen met behulp van Xtext voor je eigen DSL. Wij zijn er om jullie te helpen.

_Over Sigasi:
Sigasi is een Gentse Startup die Xtext gebruikt voor de ontwikkeling van Eclipse plugins voor VHDL en Verilog. Dit zijn talen die gebruikt worden voor het ontwerpen en testen van chips._
